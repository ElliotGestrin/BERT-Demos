En kväll låg jag, trött efter arbetet, på marken invid väggen till ett stort stenhus, en gammal dyster byggnad; den nedgående solens röda strålar blottade djupa sprickor och smutsavlagringar på väggen.
Inne i huset snodde dag och natt hungriga och smutsiga människor omkring likt råttor i en mörk källare; deras kroppar var alltid halvklädda i bara trasor, men deras mörka själar var nakna och lika smutsiga som deras kroppar.
Från husets fönster steg långsamt och tjockt likt den grå röken från en eldsvåda det monotona sorlet från det liv, som brann därinne. Halvsovande låg jag och lyssnade på detta för mig välbekanta sorl och väntade inte att få höra något enda litet nytt ljud.
Men då hördes plötsligt alldeles intill mig från en hög tomma tunnor och sönderslagna lådor en svag, späd röst:
— Sov min kära! Sov mitt barn!
— Vyssan vyssan lull
— Sov min lilla flicka.
Jag hade inte hört tidigare att mödrarna i detta hus vyssjade sina barn med röster, som uttryckte sådan kärlek som denna. Jag reste mig försiktigt, tittade bakom tunnorna och fick syn på en liten flicka, som satt i en av lådorna. Med sitt ljusa och lockiga lilla huvud nedböjt vaggade hon sakta av och an och nynnade tankfullt:
Du ska sova, du ska somna
Du ska vara stilla....
I de små smutsiga händerna höll hon ett skaft till en trädsked, inlindat i en röd trasa, och hon såg på det med stora, sorgsna barnaögon.
Hon hade vackra ögon, klara, mjuka och sorgsna, men inte på barns vis. När jag såg uttrycket i dem märkte jag inte längre smutsen i flickans ansikte och på hennes händer.
I luften ovanför henne, som moln av sot och aska, låg skrik och svordomar, skratt av druckna och gråt, på den smutsiga marken runtomkring henne var allt sönderbrutet och fördärvat och kvällssolens strålar, som målade rester av sönderslagna lådor och tunnor röda, gav dem en olycksbådande och underlig likhet med rester av någon stor organism, förstörd av armodets tunga och hårda hand.

Då råkade jag röra på mig — flickan spratt till och fick syn på mig, hennes ögon smalnade misstänksamt och skrämt kurade hon ihop sig som råttan framför katten.
Jag betraktade leende hennes smutsiga, sorgsna och skygga ansikte; hon höll läpparna hårt slutna och det ryckte i hennes smala ögonbryn.
Så reste hon sig, slätade ordentligt till sin slitna klänning, som en gång varit ljusröd, stoppade dockan i fickan och frågade mig:
— Vad tittar du på?
Hon var elva år; spinkig och mager stod hon där och betraktade mig uppmärksamt, och hennes ögonbryn ryckte i ett.
— Va? fortsatte hon efter en liten paus. Vad vill du?
— Ingenting, lek du, jag ska gå...., sade jag.
Då tog hon ett steg närmare mig, hennes ansikte rynkades till en äcklad grimas och hon sade med hög och klar röst:
— Går du med mig för fem kopek...
Jag begrep inte genast vad hon menade, men jag minns att jag spratt till som av en föraning om något ohyggligt.
Hon kom tätt intill mig och tryckte axeln mot min sida och med ansiktet bortvänt för att inte möta min blick fortsatte hon att tala med matt, grumlig och uttråkad röst:
— Nå ska vi gå då... Jag har ingen lust att skaffa mej kunder på gatan... Och jag har inget att gå ut i... Mammas älskare har supit upp min klänning också... Kom så går vi...
Utan ett ord började jag försiktigt stöta bort henne från mig, men hon såg mig i ögonen med en på samma gång misstänksam och villrådig blick, hennes läppar förvreds på ett egendomligt sätt, hon lyfte på huvudet och sade lågmält och uttråkat i det hon såg uppåt någonstans med stora, klara, sorgsna ögon:
— Vad krånglar du för? Du tror kanske att jag är liten så jag ska börja skrika? Var inte rädd, skrek det gjorde jag förr... men nu...
Och utan att avsluta sin mening spottade hon likgiltigt framför sig.
Jag lämnade henne, men bar med mig i mitt hjärta något tungt ohyggligt och den sorgsna blicken från ett par klara barnaögon.
